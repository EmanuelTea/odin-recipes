<!DOCTYPE html>
<html lang="en">
    <head>
        <meta charset="UTF-8">
        <title>Lasagne</title>
    </head>

    <body>
        <h1>Lasagne</h1>

        <img src="https://trinesmatblogg.no/app/uploads/2014/04/IMG_4072.jpg">

        <h3>Beskrivelse</h3>

        <p>Familiemiddager er ikke det den en gang var. Eller det er kanskje mere korrekt å si at familien er ikke det den en gang var. Den eser ut i alle retninger. Jeg begynte med to døtre, som etterhvert fikk hver sin mann. Disse forholdene har hittil resultert i et bonusbarnebarn og ett barnebarn, og jammen kommer det to barnebarn til i sommer. To små prinsesser er nemlig ventet med få dagers mellomrom i juni! Hvis vi summerer dette, inkludert min mann og attpåklatten Mathias, er vi pr dd 9 til bords (snart 11). Dette stiller noen utfordringer ift familiemiddagene og det er for eksempel slutt på treretters middager hvor alle får servert opplagt mat. Nå går det i supper, gryter og ovnsretter, hvor alle må forsyne seg selv. I alle fall når vi alle er samlet.

            Det er livat hjemme hos oss når hele mafiaen er samlet. Søstrene Virvelvind er kjent for sine taleferdigheter og legger slett ikke bånd på seg når de er samlet. Når lillebror også har fått nytt fly fra storesøster og svoger som lyder som en middels stor flyplass, og Markus på 18 måneder skal skremme oss alle med "Bjørnen sover", er det ikke mulig å tenke en klar tanke. Men det gjør ikke noe, for det er akkurat slik jeg vil ha det! Når grytene kommer på bordet dempes lydnivået noe og det kommer en og annen godlyd her og der, et glass veltes, noen lurer på hvor brødet har tatt veien og lillebror vil aller helst sitte under bordet. Jaja, sånn er det hos oss rett som det er, som for eksempel da jeg serverte lasagne til mafiaen sist helg. Lasagne er fin mat å servere til mange, og kan forberedes på forhånd.</p>

        <h3>Ingredienser</h3>
            
        <ul>
            <li>1 kg karbonadedeig eller kjøttdeig</li>
            <li>200 g bacon i terninger</li>
            <li>2 løk i terninger</li>
            <li>5 fedd hvitløk</li>
            <li>2 ss tomatpure</li>
            <li>1 dl rødvin</li>
            <li>3 gulrøtter</li>
            <li>1 rød paprika</li>
            <li>250 g sellerirot</li>
        </ul>

        <h3>Fremgangsmåte</h3>

        <ol>
            <li>Skjær opp grønnsakene, slik at du har alt klart før du setter i gang.</li>
            <li>Finn frem en gryte og stek baconet gyllent og legg det til side. Stek også karbonadedeigen i 2 eller 3 omganger og legg til side.</li>
            <li>Stek løken i et par minutter, til den er blank og myk. Tilsett deretter hvitløk og tomatpuré og la det stå å surre på middels varme et par minutter, og tilsett deretter rødvinen. Når den er nesten kokt inn tilsetter du resten av grønnsakene, baconet, den stekte karbonadedeigen, tomatene og krydderet, og lar det småkoke til mesteparten av væsken er fordampet. Tilsett vann og kalvefond (kan erstattes med annen kjøtt- eller grønnsaksfond, eventuelt en buljongterning – smak deg frem). La sausen småkoke ca. 30 minutter, og tilsett eventuelt mer vann dersom væsken fordamper. Smak til med salt, pepper og eventuelt mere krydderurter underveis.</li>
            <li>Mot slutten av koketiden lager du Bèchamelsausen. Smelt smøret i en gryte på lav varme, tilsett mel og rør godt sammen. La blandingen koke i ca. 2 minutter, uten at den tar farge. Ta gryten vekk fra kokeplaten. Øs ca. en øse av den varme melken oppi gryten og rør raskt. Gjenta dette, men du kan øke på med litt mere melk av gangen etterhvert som smør- og melblandingen blir jevn. Når sausen er jevn kan du sette gryten tilbake på platen på lav varme. Smak til med salt og la den koke et par minutter under stadig omrøring.</li>
            <li>Smør en stor ildfast form (ca. 38 x 28 cm) og fordel kjøttsaus, pastaplater, Bèchamelsaus og revet parmesan lagvis i denne rekkefølgen. Du kan selv velge om du vil avslutte med et lag kjøttsaus eller Bèchamelsaus. Strø over et ekstra lag med revet parmesan, og stek ved 200 grader i 30-35 minutter, til lasagneplatene er gjennomkokte og lasagnen er gyllen på toppen. La lasagnen hvile ca. 10 minutter før servering. Serveres med en grønn salat og godt brød, for eksempel eltefritt brød.</li>
        </ol>

    </body>
</html>